Cant a este lancelot en la garde de la dame du lac qu il est en l aage de xviii ans et estoit tant beau que de son aage n avoit son pareil en tout le monde et tant saige que merveilles La dame voit bien que desormais il estoit temps qu il receust l ordre de chevalerie et que se plus l en destournoit ce seroit pechie car bien savoit qu il viendroit encores a grant chose 
Quant vint au chief de xviii ans ung peu apres la penthecouste il ala au boys et trouva ung si grant cerf que oncques mes n avoit veu tel Et pour la merveille il tira une saiette et l occist et le trouva de si grande gresse comme se ce fust ou moys d aoust Ses compaignons le regardoient a merveilles pour la grandeur qu il avoit Il l envoya a sa dame et celle s esmerveille moult de ce que si gras le vit en celle saison 
Moult fut le cerf regarde a grant merveille et en fit grant joye la dame Et lancelot demoura en la forest et se geut une grant piece dessoubz ung arbre sur l erbe verte pour ce que trop grant chault faisoit Quant le soleil fut abaissie il monta sur son chasseur et s en vint droit au lac et sembloit bien homme qui de dehors venist car il avoit une courte robe vestue de verte couleur et ung chappeau de fueilles en sa teste pour la challeur son carquoys pendu a sa ceinture et son arc lui portoit ung varlet Si tost comme il vint pres de l ostel 
sa dame qui l attendoit le vit venir et lui vint le ave du cueur aux yeulx Elle se lieve de la ou elle estoit et s en entre en la grant salle et s est appuyee au chief d ung banc Puis entre en ung merveilleux penser Lancelot vint apres elle et quant elle le voyt elle se boute en une chambre et ceulz qui la voyent aser s esmerveillent moult qu elle peut avoir Si va lancelot apres et la treuve en sa maistresse chambre gisante sur une couchete toute adens et voit qu elle souspire et pleure moult tendrement Il la salue et elle ne lui respont mot et si ne la regarde pas Il s esmerveille trop car il avoit a coustume qu elle le courroit baiser et accoller de quel que part qu il venist Lors lui dit 
Ha dame dictes moy que vous avez et s aucuns vous a courroucee ne le me celez mie car je ne cuide pas que homme vous osast courroucer tant comme je fusse vit 
Quant elle l oyt elle se prent a plourer et elle est en tel estat que ung seul mot ne peut dire Touteffois a chief de piece elle lui dist 
Ha filz de roy pour dieu fuyez vous d icy ou le cueur me partira du ventre 
Dame fait il je m en iray car mauvais demourer y ay puis que je vous ennuye 
A tant s en retourne lancelot et prent son arc et le met a son col puis seint son carquois et vient a son roussin si lui met le frain et le trait emmy la court Mais celle qui sus toute rien l aymoit pense bien qu elle l avoit moult courrouce et le sentoit a si fier qu il ne prisast riens quelque chose contre son cueur Elle se lieve s en vient en la court et voit qu il vouloit monter et faisoit d omme courrouce moult grant semblant Si le prent au frain et dit 
Sire ou voulez vous aler 
Dame fait il je vueil aler jusques a ce boys 
Descendez fait elle car vous n yrez mie 
Adonc il descent elle fait mettre son cheval en l estable Lors le prent par la main et le maine en une chambre et le fait seoir empres elle Lors le conjure par la foy qu il lui doit qu il lui die ou il vouloit aler 
Dame fait il m estoit advis que vous estiez vers moy courroucee et puis que j estoye mal de vous je n avoye talent de plus ceans demourer 
Et que voulez vous faire beau filz de roy 
Quoy fait il je eusse este en tel lieu ou j eusse pourchasse mon avancement 
Et ou est ce fait elle 
Certes dame je fusse ale en la maison du roy artus et la eusse servi aucun preudomme tant qu il m eust fait chevalier car l en dit que tous les preudommes sont en la maison du roy artus 
Comment fait elle filz de roy voulez vous donc estre chevalier 
Certes dame la chose du monde que je desire plus c est l ordre de chevalerie 
Voire fit elle et l oseriez vous bien entreprendre je cuide que si vous saviez comment grans fais y a en chevalerie ja ne vous en prendroit talent 
Comment dame sont donc tous les bons chevaliers de greigneur force de corps et de membres que les autres hommes ne sont 
Nenny fait elle filz de roy mais il convient a chevalier telle chose qu il ne convient mie a aultre et se vous le oyez deviser ja n auriez si hardy cueur qu il ne tremblast 
Dame fait il ces choses qui conviennent a chevalier pevent estre en cueur ne en corps d omme trouvees 
Ouy fait la dame moult bien mais dieu a fait les ungz plus vaillans que les autres 
Dame fait il donc se doit celui sentir a moult couart et miserable qui pour paour laisse a prendre l ordre de chevalerie car chacun doit tousjours desirer son amendement et enforcer en bonnes vertus et moult se doit hair qui par sa paresse pert ce que chacun pourroit avoir ce sont les vertuz du cueur qui sont cent fois plus legieres a avoir que celles du corps 
Quelle difference fait la dame mettez vous entre les vertus du cueur et celles du corps 
Dame fait il j en diray ce qu il m en semble il m est advis que tel peut avoir les bontez du cueur qui ne peut mie avoir celles du corps Car tel est courtois sage debonnaire loyal piteux large et hardy ce sont les vertus du cueur qui toutesfois ne peut pas estre coursu fort legier beau ne plaisant toutes ces bontez sont du corps et l omme les apporte avec lui du ventre sa mere des l eure qu il est ne mais les vertus du cueur pourroit il avoir se m est aviz se negligence ne l empeschoit car chacun peut avoir courtoisie et debonnairete et les autres biens qui du cueur descendent pour ce cuide je que l en ne pert honneur que par paresse ne aussi a estre preudomme Et je vous ay ouy dire que rien ne fait le preudomme que le bon cueur Et non pourtant se vous me disiez le grant faiz qui est en chevalerie je le orroie bien voulentiers 
Et je le vous deviseray fait la dame ainsi que je en pourray savoir combien que je ne soie mie de assez grant sens mais entendez le petit que je vous diray et le retenez en vostre cueur pour en user par raison car se vous avez desir de estre chevalier ne devez vous mie tant embrasser et ensuvir vostre vouloir que vous ne regardez a raison qui fut donnee a l omme avec entendement afin qu il regarde a droiture aincois qu il entreprint aucune chose 
et sachez de vray que chevaliers ne furent mie establis pour neant et toutesfois a leur commencement ilz n estoient mie de si hault lignage que les autres car de ung pere et d une mere descendirent toutes gens mais envie et couvoitise commenca a croistre au monde et force vaincre droiture et quant les fiebles ne peurent plus durer en contre les fors oultrageux ilz establirent dessus eulx garans et deffendeurs pour garantir les foibles et les paisibles et pour debouter et reprimer les fors et les pervers des tors qu ilz faisoient 
A ceste garantie porter furent esleuz ceulx qui mieulx valloient par le regard des gens ce furent les beaux les fors les preux les grans et les hardia et ceulx qui de bontee de cueur et de corps estoient plains mais la chevalerie ne leur fut pas donnee pour neant ains leur furent mis grans fardeaulx sur le col et savez vous quelz Au commencement de l ordre de chevalerie il fut dit a celui qui vouloit chevalier estre et qui le don en avoit par droit de election qu il fut courtois sans villennie debonnaire sans follie piteux vers les souffreteux large et appareillie de secourier les indigens prest et en talente de destruir les robeurs et les meurdriers de droit juger sans amour et sans haine Chevalier ne doit pour paour de mort faire chose ou l en puisse honte congnoistre ains doit plus doubter honteuse vie que la mort 
Chevalier fut establi principalement pour saincte eglise garantir car elle ne se doit mie avancer par armes ne rendre mal contre mal et pour ce est establi le chevalier a ce qu il garantisse celui qui tent la senestre joe quant il a este feru en la destre Et bien sachez que au commencement si comme tesmongne l escripture il n estoit homme si hardi qui osast monter sur cheval s il n estoit chevalier et pour ce furent ilz nommez chevaliers mais les armes qu ilz portent et qu il n apartient porter a homme s il n est chevalier ne furent pas pour neant donneez aux chevaliers ains y a assez raisons et signifiances 
L escu qui pent au col du chevalier et dont il est couvert par devant signifie que ainsi se doit chevalier metre pour saincte eglise garantir contre tous malfaicteurs ou soient robeurs ou mescreans et se saincte eglise est assaillie le chevalier se doibt devant mettre pour la soustenir comme son filz car elle doit estre garantie par son filz Et se la mere est batue ou injuriee devant son filz et il ne la venge bien lui doit son pain refuser 
Le haubert dont le chevalier est couvert et vestu signifie que ainsi doit estre saincte eglise close et avironnee de la deffense du chevalier car si grande doit estre la deffense que ja le malfaicteur ne viengne de telle heure a l encontre de l eglise qu il ne doye trouver le chevalier prest pour la deffendre 
Le heaume que le chevalier a au chief qui dessus toutes les autres armes est aparant signifie que ainsi doit aparoir le chevalier dessus tous autres a l encontre de ceulx qui vouldront nuire a saincte eglise 
Le glaive que le chevalier tient qui est long et picque aincois que l en puisse attaindre a lui signifie paour de mort pourtant que le fust est roide et le fer trenchant et fait fouyr ceulz qui sont desarmez arriere pour doubtance de mort Et doit estre le chevalier preux et hardy tellement que s acourre si loing que malfaiteur ne ose aler a l encontre de saincte eglise ains fuye loing pour la paour de lui 
L espee que le chevalier a caincte est trenchant des deux pars mais ce n est mie sans raison l espee est de toutes armes la plus honnouree et i a plus noble et celle qui a plus de dignite car on en peut user en deux manieres l en peut occire de la pointe en estocquant et si peult l en ferir des deux trenchans a destre et a senestre les deux trenchans signifient que le chevalier doit estre sergant a nostre seigneur et a son peuple Si doit l un des trenchans de l espee ferir sur ceulx qui sont ennemis de nostre seigneur et despriseurs de sa creance et l autre doit vengier ceulx qui sont despriseurs de l umaine compaignie c est de ceulx qui tollent les unz aux autres mais la pointe est d autre nature et signifie droite obedience car elle point et il n est chose qui tant poingne le cueur ne perte de terre ne de avoir comme fait obeir a force contre son cueur 
telle est la signifiance de l espee Mais le cheval sur quoy il siet qui a tous ses besoingz le porte signifie le peuple qui doit porter et soustenir le chevalier et lui querir et ministrer toutes les choses dont il a mestier pour vivre honnourablement pour ce qu il le garde et garantist nuit et jour et dessus le peuple doit seoir le chevalier car ainsi comme celui qui est sur le cheval en poingnant le maine ou il veult ainsi doit le chevalier mener le peuple a son vouloir Donc povez savoir que le chevalier est seigneur du peuple et sergant de dieu et doit saincte eglise garantir et deffendre ce est le clergie par qui saincte eglise est servie Et les veufves femmes et orphelins et les dismes et aumosnes qui sont donneez a saincte eglise Et comme le peuple le maintient terriennement ainsi doit il saincte eglise maintenir spirituellemment et pourchasser la vie qui Ja fin ne prendra par oraisons prieres et aumosnes que dieu lui soit sauveur pardurablement ainsi comme il est deffenseur de saincte eglise terriennement 
Avec ce doit chevalier en soy avoir deux cueurs l un dur et serre comme aymant et l autre mol et pliant ainsi comme cire chaude Celui qui est dur comme aymant doit estre contre les desloyaulx et felons car comme l aymant ne seuffre aucun pollissement ainsi doit estre le chevalier fel et cruel envers les felons qui droiture corrumpent a leur povoir Et comme la cire chaude et molle peut estre menee la ou l en veult ainsi doit le chevalier mener les bonnes gens a tous les poins qui appartiennent a debonnairete et a doulceur mais bien se garde que le cueur de cire ne soit aux felons abandonne car tost auroit perdu tout ce qu il auroit fait de bien Et l escripture nous dist que le juge se danne quant il delivre de mort homme coulpable mais il griefve plus son ame se a tort il condamne ou exerce tirannie envers aucun innocent ou juste personne car celui qui ayme desloyaute ou felonnie hait l ame de soy mesmes Et dieu enseigne en l evangile que ce que l en fait aux souffreteux on le fait a lui mesmes 
Toutes ces choses doit avoir celui qui recoit l ordre de chevalerie et qui ne les a il n est pas digne de estre chevalier car il jure a dieu le jour qu i recoit l ordre de chevalerie qu il sera tel comme lui declare celui qui le fait chevalier et puis que il est parjure il a a droit perdu tant de honneur comment il attendoit avoir en ce monde et en l autre Et les preudes hommes ne doivent pas souffrir entre eulx celui qui vers son createur est parjure et qui tel ne veult estre de si haulte chose ne se doit entremettre car assez vauldroit mieulx a homme estre tout son aage sans chevalerie que a la honte du monde et en indignation de dieu 
Or fait elle filz de roy je vous ay devise une partie des poins qui appartiennent a vraie chevalerie et non pas tous car je ne sauroie mais dictes moy qu il vous en plaist ou du faire ou du laisser 
Dame fait l enfant puis que chevalerie commenca premierement fut il oncques chevalier qui toutes ses bontez eust en soy 
Oy fait elle assez dont saincte escripture nous est tesmoing et devant ce que jesu christ souffrist mort au temps que le peuple de israel servoit nostre seigneur en foy et en loyaulte et se combatoit pour la loy essaucer encontre les philistiens et les autres peuples mescreans qui leurs voisins estoient Tel fut josue et judas machabeus le bon chevalier qui voulut mieulx estre occiz que laisser la loy de nostre seigneur Et oncques pour mescreans ne tourna le dos en bataille honteusement Aussi fut simon son frere et le roy David et autres mains preudes hommes dont je ne parleray mie a present Et ceulx furent devant l avenement de nostre seigneur Et depuis en y a il eu de telz qui de toutes vraies valeurs furent vaillans L un fut Joseph d arimathie le gentil chevalier qui despendist jesu christ de la saincte croix a ses ii mains et le coucha au sepulchre et si en fut son filz galaad le roy de nosselice qui puis fut appellee galles en l onneur de lui Aussi le roy pelles de listernoys qui encores estait de celui lignage le plus hault et son frere Elain le gros Tous ceulz furent des vrais chevaliers qui maintindrent honnourablement chevalerie au siecle et a dieu 
Dame fait lancelot puis que tant en ont este qui furent plains de toutes les prouesses que vous avez nommees de grant mauvaitie seroit celui qui chevalerie doubteroit a prendre pour paour de ce toutesfois je ne blasme mie les ungz se ilz ne osent estre chevaliers ne les autres se ilz le sont car chacun doit entreprendre ce m est adviz selon ce qu il treuve en son cueur ou de mauvaistie ou de prouesse mais endroit moy dis je bien que se je treuve qui me vueille faire chevalier ja ne le lasseray pour ce que j aye paour que chevalerie soit mauvaise car dieu peut bien avoir mis en moy plus de bonte que je ne y scay et bien est encore puissant pour y mettre assez de sens et de valleur se elle y deffault Et comme qu il me en adviengne je ne laisseray ja pour paour a recevoir la haulte ordre de chevalerie se je treuve qui m en donne l onneur et se dieu y veult mettre les bonnes vertus beau m en sera car je y oseray bien mettre cueur et corps et paine et travail 
Comment fait la dame filz de roy se y accorde vostre voulente que vous voulez chevalier estre 
Dame fait il je n ay de rien si grant tallent se je treuve qui ma voulente acomplisse 
En verite fait elle toute sera acomplie car vous serez chevalier et de brief Et bien sachez que pour ce plouroie je orains quant vous vinstes devant moy et je vous diz que vous en alissiez ou que le cueur me partiroit car j ay en vous mise toute l amour que mere pourroit mettre en son enfant Si ne scay mie comment je me puisse saouler de vous veoir car moult me grevera le cueur et mieulx ayme je a souffrir ma grant mesaise que vous perdissiez pour moy si hault honneur comme de chevalerie et je croy que elle y sera bien employee Et se vous saviez qui fut vostre pere et de quelles gens vous estes de par vostre mere vous ne auriez pas paour de estre preudomme car homme qui de ce lignage feust ne devroit pas courage avoir de mauvaistie mais vous n en saurez plus pour le present et ja plus ne m en requerrez car je le vueil Et vous serez chevalier prouchainnement de la main du plus preudomme qui ores soit c est de la main du roy artus Et si partirons ceste sepmaine qui est entree si que nous viendrons a lui le vendredi devant la saint jehan au plus tart qui sera le dimenche c est du jour d uy en huit jours Et je vueil que vous soiez chevalier au dimenche et au jour de la feste saint jehan Et dieu qui de la vierge nasquist pour son peuple rachater et mon seigneur saint jehan qui fut de plus grant merite et ami envers dieu que oncques femme conceust par charnel assemblement vous doint grace que vous trespassez de bonte et de chevalerie tous les chevaliers qui ores sont et je scay grande partie comment il vous en aviendra 
Ainsi lui a la dame du lac promis qu il sera fait chevalier prouchainnement et il en a si grant joye que plus ne peut 
Et la dame lui dist gardez bien que ja homme n en sache rien par vous et je vous appareilleray si bien vostre affaire que homme ne s en prendra ja garde 
Moult a la dame bien pense de la besongne car pieca avoit appareillie tout ce que mestier estoit haubert blanc fort et legier et heaume argente et escu tout blanc comme noif a boucle d argent moult belle car elle vouloit qu il eust tout blanc et si lui avoit appreste une esppee moult belle grande forte et legiere et bien trenchante qui puis en maint lieu fut bien essayee ovec ung glaive dont la hante estoit blanche grosse et roide a fer trenchant et agu Et ung cheval grant et fort et bien esprouve et estoit tout blanc Oultreplus elle appresta robe et manteau de satin blanc et estoit le manteau fourre de ermines 
Ainsi atourna la dame lancelot de tout ce que mestier lui fut et monta a cheval le mardi bien matin et avoit du dimenche aprez huit jours jusques a la feste saint jehan La dame se mist au chemin et s en va a la court du roy artus assez cointement car elle avoit en sa compaignie quarante chevaulx tous blans et ceulz qui les chevauchoient estoient tous vestus de robes blanches En celle compaignie avoit cinq chevaliers et l amy de la damoiselle qui moult estoit beau et preux avec trois damoiselles Et les trois enfans qui faisoient amener ce fut lyonnel boort et lancelot 
Tant ont chevauche que a la mer vindrent et entrerent en ung vaisseau pour aler en la grant bretaigne ou ilz arriverent a ung dimenche au soir au port de flondehueg et d illec chevaucherent par enseignes jusques a l ostel du roy artus la leur fut dit qu il estoit a kamalot et tant alerent qu ilz vindrent le jeudi au soir a ung chasteau nomme lanoenor qui est a xxii lieues anglesches de kamalot Bien matin se mist la dame au chemin car moult faisoit le jour chault Si chevaucha toute la forest qui duroit jusques a deux lieux prez de kamalot et estoit a merveilles pensive et esbahie Et mal lui faisoit pour ce que lancelot de elle se devoit partir dont elle souspire et pleure moult tendrement 
Comme ung chevalier navre lequel avoit une espee fichee en la teste et deux tronsons de lances passez parmy le corps vint a la court du roy artus pour trouver aucun chevalier qui lui ostat l espee et les tronsons Et comme la dame du lac amena Lancelot devant le roy Artus et lui pria qu il le fist chevalier et il le fist chevalier Et puis lancelot defferra le chevalier navre et sont partis de court pour aler au secours de la dame de noehaut Cap xx A Ce jour estoit a kamalot le roy Artus ou il sejournoit et avec lui grande multitude de chevaliers et il devoit tenir sa court le jour saint jehan Le vendredi matin se leva le roy si tost comme il peult le jour voir car il voulloit aller au bois pour chasser Il ouyt messe bien matin puys monta a cheval et yssit de la ville par la porte galeche et avec luy une partie de ses compaignons messire gauvain y estoit le quel avoit le visage bende pour une playe que gassenin d estrangot lui avoit faitte environ trois sepmaines devant Car ilz s estoient entre eulx deux devant le roy combatus et l avoit gassenin appelle de desloyaulte devant toute la court avec y fut messire yvain le grant filz au roy urien et keu le senechal et hector le filz ares et lucan le bouteillier et bedoires le connestable et des autres chevaliers de la maison au roy artus 
Quant le roy aproucha de la forest il en vit yssir une littiere sur deux palleffrois qui tost et souef l aportoient Le roy regarde et voit que la littiere vient a luy tout droit Et quant elle aprouche il voit dedens gesir ung chevalier arme de toutes armes fors de escu et de heaume le chevalier estoit navre de deux tronchons de lances parmy le corps et les y avoit encores tous deux a tout les fers et paroient parmy l espaule tout oultre et par la teste estoit enferre de une espee tant que par dessus la ventaille n en paroit mie la moitie Le chevalier estoit grant long et bien taillie mais son nom ne nomme mie le compte cy endroit et non pourtant sera dit cy aprez comment il eust nom et pour quoy il porta si longuement les deux tronchons en l espaulle 
Quant il vint la il demanda le quel estoit le roy et on lui monstra Si fist arrester sa littiere pour le saluer et le roy se arreste voulentiers pour le ouir 
Adonc lui dist le chevalier Sire je vous salue comme le meilleur roy du monde au tesmongnage de toutes gens et comme celui qui conseille les desconseilliez 
Beau sire fait le roy bien soyez vous venus et vous doint dieu sante et conseil car grant mestier en avez se m est adviz 
Sire fait le chevalier je viens a vous pour secours et pour aide avoir Et vous demande que pour dieu vous me conseilliez 
De quelle chose fait le roy me demandez vous secours 
Je vous requier fait le chevalier que vous me faciez defferrer de ceste espee et de ces tronchons qui ainsi me occient 
Certes fait le roy voulentiers 
et lui mesmes y veult mettre les mains pour lui oster l espee et les deux tronchons Et le chevalier lui dist 
Haa sire or ne vous hastez mie ainsi je ne seray mie ainsi defferre 
Comment donc fait le roy 
Sire fait il il conviendra que celui qui me defferera me jure sur sains qu il me vengera a son povoir de tous ceulx qui diront qu il aymeront mieulx celui qui ce me fist que moy 
A ce mot se traist le roy arriere et dist au chevalier 
Sire c est trop griefve chose que vous avez demandee car tant peult avoir de amys celui qui vous a navre qu il n y a chevalier au monde ne deux ne trois qui ce peussent achever mais se vous voulez je vous vengeray de celui qui ce vous fist s il est tel que je le doie faire sans moy meffaire 
De celui fait le chevalier ne me vengerez vous ja ne autre aussi car je m en suis vengie et lui coupey la teste depuis que il me eust ainsi atourne 
En verite fait le roy donc en estes vous bien vengie et plus ne vous oseroie je asseurer car je cuideroie faillir a mon convenant et ja autre par mon conseil ne vous asseurera 
Sire fait le chevalier on m a dit que en vostre maison on treuve tous secours mais il m est advis que je y ay failli et neantmoins je ne me partiray de vostre hostel tant que j aye veu se dieu me regardera en pitie car se il y a en vostre court tant de prouesse que l en dit je ne m en iray pas sans secours 
Ce me est beau dist le roy que vous soyez en mon hostel tant comme il vous plaira 
Atant s en va le chevalier vers kamalot et descendist en la court du roy et se fist porter en la maistresse salle et couchier en la plus belle couche et ne y trouva homme qui lui contredit 
car le roy artus chassa toute jour et vers le vespre comme ilz estoient ja hors de la forest ilz voient venir la dame du lac et sa compaignie ainsi atournee de chevaulx blans et de robes blanches Le roy le tint a moult grande merveille car oncques veu n avoit gens si bien ordonnez Si tost come la dame vit le roy elle s en va vers lui avec lancelot que elle tenoit tousjours emprez elle et le salue Damoiselle fait le roy bien soyez venue 
Sire fait elle je vous mercie cone le meilleur roy de tous les terriens Roy artus je suis a vous venue de moult loing et vous viens ung don requerre dont vous ne me escondirez mie se c est vostre plaisir vous ne y povez avoir dommage ne honte ne mal et ja ne vous coustera rien du vostre 
Damoiselle fait le roy se il me coustoit assez du mien mais que dommage n y eusse de mes amys vous l aurez 
Sire fait elle grant mercis Dictes seurement fait le roy car moult seroit le don grant de quoy je vous escondiroie 
Sire fait elle je vous requier que vous faciez ce mien varlet chevalier de telles armes et de tel harnoys comme il a quant il le vous requerra 
Damoiselle fait le roy vous me requerez ma honte car je ne fais homme chevalier que de mes armes et donne a chacun harnoys Si le me laissez et je le feray chevalier et le adouberay moult richement 
Sire fait elle je ne vueil pas qu il ait autres armes que celles qu il a ou je le meneroie aincois ailleurs 
Et le roy lui ottroia par la priere de messire yvain et pour l amour du varlet La dame le mercia moult et baille au varlet tout son harnois et lui laisse quatre escuiers pour le servir 
Atant prent la dame congie du roy et il la prie moult de demourer mais elle dit que elle ne pourroit 
Dame fait le roy puis que demourer ne voulez dictes moy qui vous estes et comment vous avez non car je le sauroie voulentiers 
Sire fait elle a si preudomme comme vous estes je ne dois pas mon nom celer on me appelle la dame du lac 
De ce nom se merveille le roy car oncques mais n en avoit ouy parler Atant s en part la dame et lancelot la convoia ung peu et elle lui dist 
Beau filz de roy vous vous en irez et je le vueil car vous n estes pas mon filz ains feustes filz a ung des meilleurs chevaliers du monde et a une des meilleures dames qui oncques fut mais vous n en saurez encores pas la verite et si le saurez assez prouchainnement mais faictes que vous soiez aussi vertueux du cueur comme vous estes du corps car de beaute avez vous tant comme dieu en pourroit plus mettre a enfant si sera dommage se la prouesse ne ensuit la beaute et que vous soyez aussi preux comme vous estes beau Vous requerrez demain le roy qu il vous face chevalier Et quant vous le serez ne couchiez pas plus de une nuit en sa maison aincois alez par tout cerchier les avantures et les merveilles pour conquerre loz et pris et ne vous arrestez en ung lieu que le mains que vous pourrez et gardez que autre ne entreprengne chevalerie a faire la ou vous la laisserez Et se le roy vous demande qui vous estes et qui je suis Dictes plainement que vous ne savez fors que je suis une dame qui vous ay nourry et je l ay aussi a vos escuiers deffendu Et si devez savoir que je ne ay pas fait villennie se je vous ay fait servir par ces deux filz de roy qui ont este avec vous car vous n estes pas mains gentil home que eulz Ilz sont voz cousins germains et pour ce que je ay en vous mise toute l amour qui peut venir de nourreture je les aime moult pour l amour de vous et les detiendray tant que je les pourray detenir 
Quant il ot que les deux enfans sont ses cousins il en est moult joieux et lui dist 
dame vous avez bien fait de le me avoir dit 
Et la dame le baise et le commande a dieu mais ele a le cueur si serre que a peu qu il ne lui est creve au ventre et l enfant en a pitie moult grande Puis vint a ses deux cousins lionnel et boort et les baise et dist 
Lyonnel lyonnel ne soyez mie esbahy se claudas tient vostre terre par force car vous aurez plus amis que vous ne cuidez a la recouvrer 
Aprez baise les autres ung aprez autre Et lors s en part et attaint le roy et sa compaignie Le roy le prent par le menton et le voit si bien fait de toutes choses que rien n y deffault Et messire yvain lui dist 
Sire regardez le bien car je ne cuide pas que oncques veissiez plus belle figure dieu lui a largement departy de ses biens s il lui a autant donne de bonnes vertus comme il a fait de beaute 
Et le roy ne se enquist point de son estat pour ce qu il le voit esbahy ains dist a mon seigneur yvain 
je le vous recommande car homme ne le saura mieulx enseignier que vous 
Et messire yvain le mercie moult Atant sont venus a kamalot et la est la presse moult grande pour veoir lancelot car tous disoient que oncques mais n en avoient veu de si beau Et le varlet descendist a l ostel de mon seigneur yvain Quant vint l endemain le varlet vint a mon seigneur yvain et lui dist 
Dictes a mon seigneur le roy qu il me face chevalier comme il a promis a ma dame car je le vueil estre sans plus attendre 
Comment fait messire yvain ne vous vaulsist il pas mieulx encores attendre et aprendre des armes 
Sire fait le varlet je ne seray plus escuier ains vueil que vous diez au roy qu il me face demain chevalier 
Et messire yvain dist que voulentiers 
Messire yvain va au roy et lui dist 
Sire vostre varlet veult et vous prie par moy que vous le faciez chevalier 
Le quel varlet fait le roy 
Vostre varlet de er soir qui veult ja estre chevalier 
Certes fait messire gauvain il a grant droit et la royne vint sur ces paroles 
Comment fait le roy veult il ja estre chevalier 
Oy sire fait il demain au jour 
En verite fait le roy il le sera 
Qui est ce varlet fait la royne 
Qui il est fait messire yvain C est le plus beau que vous veissiez oncques 
Lors lui compte comment il avoit este amene au roy le jour de devant 
Comment fait la royne er soir vint a court et demain veult estre chevalier 
Certes fait messire yvain il en a trop grant talent 
Je le verroie voulentiers fait la royne 
Dame fait le roy vous le verrez le mieulx taillie que vous veissiez oncques 
Lors dist a messire yvain qu il le voise querir et qu il le face si richement atourner comme mestier lui sera 
Lors compta le roy a la royne ce pendant comment la dame du lac l avoit amene a court 
Quant messire yvain fut a son hostel venu il fist le varlet atourner au plus richement qu il peust et le maine a court sur son cheval mesmes qui moult estoit beau vestu de robe a chevalier Et lors saillent aux fenestres et hommes et femmes et dient que oncques ne virent ung si beau chevalier Il est venu a la court et descent de son cheval et la nouvelle s espant parmy la salle Lors lui vont a l encontre dames et damoiselles et la royne et le roy vont aux fenestres 
Et messire yvain le maine par la main amont la salle Le roy va encontre et la royne si le prennent tous deux par les deux mains et le font asseoir sur une couche Et le varlet se assiet devant eulz a terre Le roy le regarde moult voulentiers et se il avoit semble beau en souvenir encores le voit il et treuve plus beau Et lui est adviz qu il soit creu et embarni Et la royne lui demande comment il a nom et dont il est et il est si entreprins qu il ne scait ou il est et a toute son amour mise en la royne et elle lui demande encores dont il est Et il respont en souspirant qu il ne scait 
Maintenant apercoit la royne qu il est trop esbahi et tres pensif mais elle ne cuidast jamais que se feust pour elle non pourtant elle le suspeconne ung pou si en laisse la parolle a tant car elle ne le veult mie en greigneure follie mettre Lors se lieve 
la royne et dist a mon seigneur yvain secretement En verite ce varlet n est mie bien sage ou il a este mal enseignie Messire yvain savez vous dont il est 
Nenny fait il fors tant qu il est de gaulle car il en a bien le parler et je croy qu il lui est deffendu qu il ne nous die comment il a non 
et elle dist qu il peut bien estre mais ce disoent ilz si bas que le varlet ne le oyet pas 
La royne va en sa chambre et quant il vint a heure de vespres messire yvain emmena son varlet par la main Au revenir de vespres alerent le roy et la royne en ung beau jardin qui estoit jouxte la maison 
et avec eulz grant nombre de chevaliers Et l endemain devoient estre faiz plusieurs chevaliers nouveaux Quant ilz vindrent 
